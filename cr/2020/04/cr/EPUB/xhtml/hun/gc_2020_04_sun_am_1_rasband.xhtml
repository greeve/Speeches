<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
    <head>
        <meta charset="utf-8" />
        <title>Beteljesedő jövendölés</title>
    </head>
    <body>
        <section class="chapter" title="Beteljesedő jövendölés" epub:type="chapter">
            <h1>Ronald A. Rasband elder <br />Beteljesedő jövendölés</h1>
<p>Kedves fivéreim és nővéreim! Megtisztelő, hogy szólhatok hozzátok ezen a történelmi jelentőségű általános konferencián, melyen megemlékezünk Joseph Smith első látomásáról, amikor is látta az Atyaistent és Fiát, Jézus Krisztust, azon a helyen, amely kétségtelenül egy szent liget. Ez a látomás fenséges kezdete volt az evangélium visszaállításának és minden azt követő eseménynek, a Mormon könyvétől a papsági felhatalmazás és kulcsok visszatértén keresztül az Úr igaz egyházának megszervezésén át Isten templomaiig, illetve a munkát eme utolsó napokban vezető prófétákig és apostolokig.</p>
<p>Isteni terv szerint az Ő ősi prófétái a Szentlélek késztetésére megjövendölték a visszaállítást és mindazt, ami eljövendő a mi napjainkban, az utolsó adományozási korszakban, az idők teljességében. Ez a munka „feltüzelte az ősi [látnokok] lelkét”[^1]. Az idők nemzedékein át jövendöltek, álmodtak, látomást láttak és prófétáltak Isten földi királyságának jövőjéről, melyet Ésaiás csodás cselekedetnek[^2] nevezett.</p>
<p>Számos jövendölés teljesedett már be Jézus Krisztus evangéliuma teljességének visszaállításával, ideérte Az Utolsó Napi Szentek Jézus Krisztus Egyházát is. Ma azonban csupán néhány kedvencemet fogom kiemelni, melyeket szeretett elemis tanítóimtól és angyali édesanyám ölében ülve tanultam.</p>
<p>Dániel, aki az Úr Jézus Krisztusba vetett hitével és Isten szolgálattevő angyalainak közbenjárásával távol tartotta magától az oroszlánokat, egyike volt azoknak, akik látomásban látták a napjainkat. A babilóniai Nabukodonozor király álmát megfejtve Dániel megjövendölte, hogy az Úr egyháza felemelkedik majd az utolsó napokban, mint a hegyről kéz érintése nélkül leszakadó kis kő.[^3] „Kéz érintése nélkül” – vagyis isteni beavatkozás révén – az Úr egyháza egyre gyarapodni fog nagyságában, mígnem betölti az egész földet, és „soha örökké meg nem romol, [hanem] megáll örökké”[^4].</p>
<p>Dániel szavai beteljesedésének mélyreható tanúsága az, hogy az egyháztagok a világ minden pontján nézik és hallgatják a konferenciát ma.</p>
<p>Az odaadó Péter apostol említést tett az időről, amikor „újjá teremtetnek mindenek, …eleitől fogva”[^5]. Pál apostol azt írta, hogy az idők teljességében Isten „egybeszerkeszt… mindeneket a Krisztusban”[^6], „lévén a szegletkő maga Jézus Krisztus”[^7]. Igen erősen éreztem e jövendöléseket, amikor részt vettem az Olaszországi Róma templom felszentelésén. Jelen volt az összes próféta és apostol, bizonyságot téve Jézus Krisztusról, a világ Megváltójáról, amint azt Péter és Pál is tette. Az egyház élő példája ennek a helyreállításnak, kedves testvéreim, egyházunk tagjai pedig e régi isteni jövendölések tanúi.</p>
<p>Az egyiptomi József megjövendölte, hogy az utolsó napokban „látnokot támaszt az Úr, Istenem, aki kiváló látnok lesz ágyékom gyümölcse számára”[^8]. Mert ő az Úr munkáját végzi.[^9] Joseph Smith, a visszaállítás prófétája volt ez a látnok.</p>
<p>A Jelenéseket író János e szavakkal jövendölt a Mindenható egy angyaláról, aki összehozza a visszaállítás fontos tényezőit: „És láték más angyalt az ég közepén repülni, a kinél vala az örökkévaló evangyéliom, hogy a föld lakosainak hirdesse az evangyéliomot, és minden nemzetségnek és ágazatnak, és nyelvnek és népnek”[^10]. Moróni volt ez az angyal. Látta a napjainkat, amint ezt a Mormon könyvében feljegyezte. Ismétlődő megjelenései során felkészítette Joseph Smitht a szolgálattételére, többek közt a Mormon könyve lefordítására, mely egy másik tanúbizonyság Jézus Krisztusról.</p>
<p>Más próféták is megjövendölték a napjainkat. Malakiás szólt Illésről, aki „az atyák szívét a fiakhoz fordítja, a fiak szívét pedig az atyákhoz”[^11]. Illés el is jött, és ennek eredményeként jelenleg 168 templomunk hálózza be a világot. Minden egyes templom olyan érdemes egyháztagokat szolgál ki, akik szent szövetségeket kötnek és áldott szertartásokban részesülnek önmagukért és elhunyt őseikért. Ez a Malakiás által jellemzett szent munka „központi szerepet játszik a Teremtő gyermekeinek örökkévaló rendeltetésére vonatkozó tervében”[^12].</p>
<p>E megjövendölt időben élünk; mi vagyunk az a nép, amelyet megbíztak Jézus Krisztus második eljövetele bevezetésével; nekünk kell egybegyűjtenünk Isten gyermekeit, azokat, akik meghallják és a keblükre ölelik az örökkévaló evangélium igazságait, szövetségeit és ígéreteit. Nelson elnök ezt úgy nevezi: „a legnagyszerűbb kihívás, a legnagyszerűbb ügy és a legnagyszerűbb munka ma a világon”[^13]. Tanúságomat teszem e csodáról.</p>
<p>Russell M. Nelson elnök megbízásából idén februárban felszenteltem a Dél-afrikai Durban templomot. Soha életemben nem fogom elfeledni azt a napot. Olyan egyháztagokkal voltam együtt, akik úgy jöttek az evangéliumhoz, amint azt réges-rég Jeremiás megjövendölte: „egy… egy városból, kettő… egy nemzetségből”[^14]. Jézus Krisztus tana egységbe von mindannyiunkat világszerte Isten fiaiként és leányaiként, fivérekként és nővérekként az evangéliumban. Nem számít, hogy nézünk ki vagy miként öltözködünk, egy nép vagyunk egy olyan Mennyei Atyával, akinek a terve a kezdettől fogva az, hogy családja újra eggyé legyen szent templomi szövetségek megkötése és betartása révén.</p>
<p>Papságviselők kis csoportjához szólva, akik egy iskolaépületben gyűltek össze 1834-ben az ohiói Kirtlandben, Joseph Smith próféta így jövendölt: „Ma este csupán egy maroknyi papságot láttok itt, de ez az egyház be fogja tölteni Észak- és Dél-Amerikát – be fogja tölteni az egész világot.”[^15]</p>
<p>Az elmúlt években beutaztam a világot, hogy találkozzak az egyház tagjaival. Fivéreimnek a Tizenkettek Kvórumából hasonló megbízásai voltak. Ennek ellenére ki tudna lépést tartani drága prófétánk, Nelson elnök időbeosztásával, aki az egyház elnökeként töltött első két éve során „32 országba és amerikai territóriumra”[^16] utazott el, hogy tanúságot tegyen az élő Krisztusról.</p>
<p>Emlékszem, amikor fiatal férfiként megkaptam a missziós elhívásomat. Szerettem volna Németországban szolgálni, mint az édesapám, a bátyám és a sógorom. Nem várva meg, míg a többiek hazaérnek, kifutottam a postaládához és kinyitottam az elhívást. Az állt benne, hogy a Keleti Államok Misszióba hívnak el, melynek New York városában volt a székhelye. Csalódott voltam, így amikor bementem a házba, a szentírásokban kerestem vigaszt. A Tan és szövetségekben kezdtem el olvasni: „Íme, lássátok, sok népem van ezen a helyen, a környező vidékeken; és hatékony ajtó nyílik majd meg a környező vidékeken ebben a keleti országrészben.”[^17] Ez a Joseph Smith prófétának 1833-ban adott jövendölés kinyilatkoztatás volt számomra. Akkor már tudtam, hogy pontosan abba a misszióba lettem elhíva a szolgálatra, amelyet az Úr nekem szánt. A visszaállításról és annak drámai kezdetéről tanítottam, amikor Mennyei Atyánk szólott Joseph Smithhez, ezt mondván: „Ez az én Szeretett Fiam. Őt hallgasd!”[^18]</p>
<p>Az egyház egésze számára nagy jelentőséggel bír Ésaiás próféciája több mint 700 évvel Jézus Krisztus születése előttről: „Lészen az utolsó időkben, hogy erősen fog állani az Úr házának hegye, hegyeknek felette, …és özönleni fognak hozzá minden [nemzetek]”[^19].</p>
<p>Gondolatban magam elé képzelem tagjaink és barátaink millióit, akik elektronikus úton – televízión, az interneten vagy más módon – kapcsolódnak be ebbe a közvetítésbe. Úgy ülünk, mintha együtt lennénk „hegyeknek felette”[^20]. Brigham Young volt az, aki e prófétai szavakat szólta: „Ez az a hely!”[^21] A szentek – köztük saját pionír őseim is – keményen dolgoztak Sion megalapozásán a Sziklás-hegységben „annak szándéka szerint és kedvére, aki a föld nemzeteit irányítja”[^22].</p>
<p>Ma azon a szent földön állok, amely látogatók millióit vonzotta már ide. 2002-ben Salt Lake City adott otthont a téli olimpiai játékoknak. A nyitóünnepségen a Tabernákulum kórus énekelt, és az egyház különféle koncerteket és programokat kínált a sok-sok nemzetből érkezett vendégeknek és résztvevőknek. Soha nem felejtem el, ahogy a templom mindig feltűnt a háttérben az esti híradókban világszerte.</p>
<p>Az évek során az Egyesült Államok elnökei, királyok, bírák, miniszterelnökök, nagykövetek és tisztségviselők számos országból látogattak el Salt Lake City-be és találkoztak a vezetőinkkel. Nelson elnök vendégül látta az Országos Szövetség a Színesbőrüek Felemelkedéséért [NAACP] nevű szervezet vezetőit, amely a faji megkülönböztetés nélküli egyenlő jogok iránt elkötelezett amerikai szervezet. Emlékszem, ahogy vállvetve álltunk ezekkel a barátokkal és vezetőkkel, amikor Nelson elnök velük együtt szólított nagyobb mértékű előzékenységre és fajok közti egyetértésre a világon.[^23]</p>
<p>Sokan mások jöttek még a Templom térre és tanácskoztak az egyház vezetőivel. Például az elmúlt évben – hogy csak néhányat említsek – otthont adtunk az ENSZ 68. Civil Társadalmi Konferenciájának, egy világméretű összejövetelnek, amelyet most először rendeztek meg New York városán kívül. Találkoztunk Vietnám vallásügyi bizottságával, valamint nagykövetekkel Kubából, a Fülöp-szigetekről, Argentínából, Romániából, Szudánból, Katarból és Szaúd-Arábiából. Fogadtuk továbbá a Muszlim Világliga főtitkárát is.</p>
<p>Mindaz, amit az imént említettem, Ésaiás azon jövendölésének beteljesedése, hogy az utolsó napokban „özönleni fognak” a nemzetek az Úr házának hegyére[^24]. A csodás Salt Lake templom áll e fenségesség és dicsőség középpontjában.</p>
<p>Nem a táj vonzza ide az embereket, noha elhelyezkedésünk igencsak festői, hanem a tiszta vallás veleje, amely Az Utolsó Napi Szentek Jézus Krisztus Egyházában és annak népében jelenlévő lelkiségben, növekedésben, jóságban és nagylelkűségben nyilvánul meg; az Istenéhez hasonló szeretetünk és a Joseph Smith által „Krisztus ügyének”[^25] nevezett magasztosabb ügy iránti elkötelezettségünk.</p>
<p>Nem tudjuk, mikor fog visszatérni a Szabadító, ennyit azonban biztosan tudunk: a szívünkben és elménkben fel kell készülnünk, érdemesnek kell lennünk az Ő fogadására, és megtiszteltetésnek kell éreznünk, hogy részesei lehetünk mindannak, amit oly régen megjövendöltek.</p>
<p>Bizonyságomat teszem, hogy Russell M. Nelson elnök az Úr prófétája a földön, oldalán pedig Istentől elhívott apostolok állnak, akiket prófétákként, látnokokként és kinyilatkoztatókként támogatunk. A visszaállítás pedig folytatódik, kedves testvéreim.</p>
<p>Joseph Smith jövendölésével zárom, mely szavak igaz voltáról bizonyságomat teszem: „…nincs az a szentségtelen kéz, amely megállíthatná a munka haladását; tombolhat az üldöztetés, összefoghat a csőcselék, gyülekezhetnek hadseregek, és rágalmazhatnak hamis vádakkal, Isten igazsága azonban bátran, nemesen és függetlenül fog előrehaladni; míg minden földrészt át nem jár, minden égövet meg nem látogat, minden országon végig nem söpör, és minden fülben el nem hangzik, míg Isten céljai meg nem valósulnak, és a nagy Jehova azt nem mondja: a munka elvégeztetett.”[^26] Bizonyságot teszek arról, hogy Joseph Smith e jövendölései beteljesülőben vannak.</p>
<p>Ígérem nektek, hogy amint követitek drága prófétánk, Russell M. Nelson elnök, a tanácsosai, az apostolok és más egyházi vezetők sugalmazott tanácsát, valamint odafigyeltek a napjainkat megjövendölő ősi prófétákra, akkor szívetek és lelketek mélyéig el fogtok telni a visszaállítás lelkületével és munkájával. Ígérem nektek, hogy látni fogjátok Isten kezét az életetekben, meg fogjátok hallani a késztetéseit, és érezni fogjátok a szeretetét. Jézus Krisztus nevében, hálával evangéliuma és egyháza visszaállításáért, mely az Ő páratlan szeretének bizonyítéka, ámen.</p>
        </section>
    </body>
</html>