<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
    <head>
        <meta charset="utf-8" />
        <title>Hittel menjetek előre!</title>
    </head>
    <body>
        <section class="chapter" title="Hittel menjetek előre!" epub:type="chapter">
            <h1>Russell M. Nelson elnök <br />Hittel menjetek előre!</h1>
<p>Szeretett fivéreim és nővéreim! E történelmi jelentőségű konferencia végéhez érve hálát adunk az Úrnak. A zene fenséges volt, az üzenetek lelkesítőek.</p>
<p>A konferenciának számos fénypontja volt. Ezen a kétszázadik évfordulón ismertettük a világnak szóló kiáltványunkat, kijelentve Jézus Krisztus evangéliuma teljessége visszaállításának valóságát.</p>
<p>A hozsánnakiáltással megemlékeztünk a visszaállításról.</p>
<p>Közzétettünk egy új szimbólumot, amely az Úr Jézus Krisztusba vetett hitünket juttatja kifejezésre, és amely a hivatalos egyházi értesítéseken és anyagokon lesz majd látható.</p>
<p>Kitűztünk egy napot, amikor az egész világon böjtölni és imádkozni fogunk a jelenlegi világjárvány megfékezéséért, az egészségügyi dolgozók védelméért, a gazdaság megerősödéséért, és az élet megszokott mederbe való visszatéréséért. Ezt a böjtöt nagypénteken, április 10-én tartjuk. Mily nagyszerű lesz ez a nagypéntek!</p>
<p>Jövő vasárnap húsvétvasárnap lesz, amikor ismételten megemlékezünk az Úr Jézus Krisztus engeszteléséről és feltámadásáról. Az Ő engesztelése révén mindenki, aki valaha is élt, részesülni fog a feltámadás Tőle kapott ajándékában. Az örök élet Tőle eredő ajándékában pedig mindazok részesülnek majd, akik az Ő szent templomaiban végzett szertartások és megkötött szövetségek iránti hűséggel jogosulttá válnak arra.</p>
<p>E 2020. áprilisi általános konferencia – és a most kezdődő szent hét – lelkesítő elemei összefoglalhatóak Isten két szavával: „Őt hallgasd!”[^1] Azért imádkozunk, hogy a lezajlott eseményekből leginkább arra emlékezzetek, hogy az e szavakat elmondó Mennyei Atyára és az Ő Szeretett Fiára, Jézus Krisztusra összpontosítottatok. Azért is imádkozunk, hogy újra elkezdjétek valóban meghallani, megfogadni és megszívlelni a Szabadító szavait.[^2] Megígérem, hogy ennek nyomán csökkenni fog a félelem és növekedni fog a hit.</p>
<p>Köszönöm, hogy a hit valódi szentélyeivé kívánjátok tenni az otthonaitokat, ahol ott lakozhat az Úr Lelke. A Jöjj, kövess engem! címet viselő evangéliumi tananyagunk továbbra is meg fogja áldani az életeteket. Következetes erőfeszítéseitek ebben a törekvésben – még azokban a pillanatokban is, amikor esetleg úgy érzitek, hogy nem igazán vagytok sikeresek – meg fogják változtatni a ti életeteket, a családotok életét, valamint a világot. Megerősödünk, miközben az Úr még derekasabb tanítványaivá válunk, kiállva Őmellette és felemelve szavunkat Őérte, bárhol is legyünk.</p>
<p>Most pedig beszéljünk a templomokról. Világszerte 168 felszentelt templomunk van. Továbbiak vannak a tervezés és a kivitelezés különböző szakaszaiban. Amikor bejelentésre kerül egy új templom építésének terve, akkor az szent történelmünk részévé válik.</p>
<p>Furcsának tűnhet új templomok bejelentése akkor, amikor egy időre épp zárva van az összes templomunk.</p>
<p>Egy bő évszázaddal ezelőtt Wilford Woodruff elnök előre látott a miénkhez hasonló körülményeket, amint azt a Salt Lake templom 1893-ban elhangzott felszentelő imája megörökítette. Néhányan közületek talán láttak mostanában részleteket ebből a figyelemre méltó imából a közösségi médiában.</p>
<p>„Amikor népednek nem lesz lehetősége belépni ebbe a szent házba, …amikor elnyomás, gondok és nehézségek veszik körül őket, …és a Te szent házad felé fordítva orcájukat szabadulást, segítséget és hatalmad megnyilvánulását kérik, akkor könyörgünk, tekints le rájuk irgalommal a Te szent lakhelyedről, …és hallgasd meg fohászaikat. Vagy amikor néped gyermekei az eljövendő években bármilyen okból el lesznek választva ettől a helytől, …és végső nyomorúságukban és bánatukban Tehozzád fohászkodnak enyhülésért és szabadulásért, akkor alázatosan azért esedezünk, hogy …hallgasd meg kiáltásukat, és add meg nekik az áldásokat, melyeket kérnek.”[^3]</p>
<p>Testvérek! A mi csüggedésünk idején, amikor igenis zárva vannak a templomok, a szövetségeitek betartásával még mindig meríthettek a templomi szövetségeitek és felruházásotok hatalmából. Használjátok fel a templomok zárva tartásának idejét arra, hogy továbbra is a templomra érdemes életet éljetek, illetve érdemessé váljatok a templomra.</p>
<p>Beszéljetek a templomról a családotokkal és a barátaitokkal! Mivel Jézus Krisztus áll mindannak a középpontjában, amit a templomban teszünk, a templomra többet gondolva Őrá is többet fogtok gondolni. Tanulmányozás és ima által tudjatok meg többet arról a hatalomról és tudásról, mellyel felruháztattatok, vagy eztán lesztek felruházva.</p>
<p>Ma örömünkre szolgál, hogy 8 új templom építésének tervét jelenthetjük be, a következő helyszíneken: Argentína, Bahía Blanca; Florida, Tallahassee; Kongói Demokratikus Köztársaság, Lubumbashi; Pennsylvania, Pittsburgh; Nigéria, Benin City; Utah, Syracuse; Egyesült Arab Emírségek, Dubaj; valamint Kínai Népköztársaság, Sanghaj.</p>
<p>Az egyház építészei mind a nyolc helyszínen a helyi hivatalnokokkal karöltve dolgoznak majd, hogy a templom szépen illeszkedjen az adott közösségbe és annak gyönyörű új eleme legyen.</p>
<p>A dubaji templom terve az ő nagylelkű meghívásuknak köszönhető, melyet hálás szívvel fogadtunk el.</p>
<p>A Sanghajba tervezett templomot igen fontos a megfelelő kontextusban szemlélni. A Kínai Népköztársaságban a templomi érdemességgel rendelkező egyháztagok több mint két évtizeden át a Kínai Hongkong templomba jártak. Ez a templom azonban 2019 júliusában bezárt, egy régóta tervezett és igencsak esedékes felújítás miatt.</p>
<p>Sanghajban egy szerény, többfunkciós gyülekezeti épület biztosít majd módot a kínai egyháztagoknak, hogy továbbra is részt vehessenek a templom szertartásaiban – a Kínai Népköztársaságban – saját magukért és az őseikért.[^4]</p>
<p>Ez az egyház minden országban azt tanítja a tagjainak, hogy tiszteljék, tartsák be és támogassák az adott ország törvényeit.[^5] Tanítunk arról, milyen fontos a család, a jó szülői mivolt és a példamutató állampolgárság. Mivel tiszteletben tartjuk a Kínai Népköztársaság törvényeit és rendeleteit, az egyház nem küld oda térítő misszionáriusokat, és ebben most sem lesz változás.</p>
<p>Az ott élő külföldiekből álló és a helyi kínai gyülekezetek továbbra is külön fognak gyűléseket tartani. Az egyház ottani jogi státusza továbbra is változatlan. A létesítmény használatának kezdeti szakaszában a belépés csak előre egyeztetett időpontban lesz lehetséges. Az Úr háza Sanghajban nem lesz látogatható más országokból érkező turisták számára.</p>
<p>Ez a nyolc új templom sokak életét fogja megáldani a halál fátylának mindkét oldalán. A templomok Jézus Krisztus evangéliuma teljessége visszaállításának betetőzései. Isten az Ő jóságában és nagylelkűségében mindenhol egyre közelebb hozza a gyermekeihez a templom áldásait.</p>
<p>Tudom, hogy a visszaállítás előrehaladtával Isten továbbra is sok nagyszerű és fontos dolgot fog még kinyilatkoztatni királyságát illetően itt a földön.[^6] Ez a királyság kétségkívül Az Utolsó Napi Szentek Jézus Krisztus Egyháza.</p>
<p>Drága testvérek! Kifejezem irántatok a szeretetemet. Ebben a feszültséggel és bizonytalansággal teli időszakban a rám ruházott felhatalmazás révén szeretnék apostoli áldást adni nektek.</p>
<p>Megáldalak titeket békességgel és az Úrba vetett fokozott hittel.[^7]</p>
<p>Megáldalak titeket a bűnbánat vágyával, hogy minden múló nappal egyre hasonlóbbakká váljatok Őhozzá.[^8]</p>
<p>Megáldalak titeket azzal, hogy tudjátok, miszerint Joseph Smith próféta Jézus Krisztus evangéliuma visszaállításának prófétája, annak teljességében.</p>
<p>Ha betegség sújtana titeket vagy a szeretteiteket, akkor a gyógyítás áldását hagyom veletek, az Úr akaratának megfelelően.</p>
<p>Megáldalak titeket ezzel, ismételten kifejezvén szeretetemet mindegyikőtök iránt, Jézus Krisztus szent nevében, ámen.</p>
        </section>
    </body>
</html>