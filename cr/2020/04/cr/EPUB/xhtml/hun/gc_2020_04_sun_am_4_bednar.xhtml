<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
    <head>
        <meta charset="utf-8" />
        <title>„Épüljön fel nevemhez ez a ház”</title>
    </head>
    <body>
        <section class="chapter" title="„Épüljön fel nevemhez ez a ház”" epub:type="chapter">
            <h1>David A. Bednar elder <br />„Épüljön fel nevemhez ez a ház”</h1>
<p>A Szent ligetben 200 évvel ezelőtt a fiatal Joseph Smith látta Istent, az Örökkévaló Atyát és az Ő Fiát, Jézus Krisztust, és beszélt is Velük. Joseph tudomást szerzett Tőlük az istenség valódi természetéről és a folyamatos kinyilatkoztatásról, mialatt ez a mennyei látomás bevezette az „idők teljességének adományozási korszak[át]” az utolsó napokban.[^1]</p>
<p>Körülbelül három évvel később, 1823. szeptember 21. estéjén buzgó imájának eredményeképpen Joseph hálószobája megtelt fénnyel, mígnem „fényesebb lett, mint délben”[^2]. Egy személy jelent meg az ágya mellett, aki a fiatal fiút a nevén szólította, majd kijelentette, hogy „ő egy hírnök, akit Isten színe elől küldtek… és a neve Moróni”[^3]. Utasításokat adott Josephnek a Mormon könyve napvilágra kerülését illetően.</p>
<p>Ezután pedig Moróni az ószövetségi Malakiás könyvéből idézett, szóhasználatában egy kissé eltérve a megszokott fordítástól:</p>
<p>„Íme, én ki fogom nyilatkoztatni nektek a papságot, Illés próféta keze által, az Úr nagy és félelmetes napjának eljövetele előtt. […]</p>
<p>És ő a gyermekek szívébe ülteti az atyáknak tett ígéreteket, és a gyermekek szíve atyáikhoz fordul. Ha nem így lenne, akkor az egész föld teljesen elpusztulna az ő eljövetelekor.”[^4]</p>
<p>Fontos, hogy Moróni Joseph Smithnek adott, Illés küldetését illető tanítása indította el a templomi és családtörténeti munkát az utolsó napokban, és kulcsfontosságú szerepe volt „mindenek [visszaállításában], a mikről szólott az Isten minden ő szent prófétájának szája által eleitől fogva”[^5].</p>
<p>A Szentlélek segítségéért imádkozom, miközben együtt tanulunk azokról a szövetségekről, szertartásokról és áldásokról, amelyek Az Utolsó Napi Szentek Jézus Krisztus Egyháza templomaiban érhetőek el számunkra.</p>
<p>Egy alapvető kérdéssel szeretném kezdeni: Miért volt jelentős Illés visszatérése?</p>
<p>Utolsó napi kinyilatkoztatásokból tudjuk, hogy „Illés rendelkezett a melkisédeki papság pecsételő hatalmával”[^6], és „ő volt az utolsó ilyen próféta Jézus Krisztus ideje előtt”[^7].</p>
<p>Joseph Smith próféta így magyarázta: „Illés lelke, hatalma és elhívása abból áll, hogy hatalmatok van a melkisédeki papság… teljességéhez tartozó… kulcs[ot] viselni; továbbá… elnyerni… minden olyan szertartást, amely Isten királyságához tartozik, méghozzá az atyák szívét a gyermekek felé fordítani, és a gyermekek szívét az atyákhoz, mégpedig azokhoz, akik a mennyben vannak.”[^8]</p>
<p>A szent pecsételő felhatalmazásra azért van szükség, mert „a mit megkötsz a földön, a mennyekben is kötve lészen; és a mit megoldasz a földön, a mennyekben is oldva lészen”[^9].</p>
<p>Joseph mélyebben kifejtette: „Hogyan fogja Isten ezt a nemzedéket megmenteni? El fogja küldeni Illést, a prófétát… Illés ki fogja nyilatkoztatni a szövetségeket, hogy az atyák szívét a gyermekekhez pecsételje, a gyermekeket pedig az atyákhoz.”[^10]</p>
<p>Illés és Mózes megjelentek a Színeváltozás hegyén, és Péterre, Jakabra és Jánosra ruházták ezt a felhatalmazást.[^11] 1836. április 3-án Illés a Kirtland templomban is megjelent Mózessel, illetve Éliással, és ugyanezeket a papsági kulcsokat Joseph Smithre és Oliver Cowderyre ruházta.[^12]</p>
<p>Az, hogy Illés 1836-ban visszaállította a pecsételő felhatalmazást, szükséges volt ahhoz, hogy a világ felkészüljön a Szabadító második eljövetelére, ugyanakkor fokozott és az egész világra kiterjedő érdeklődést eredményezett a családtörténeti kutatás iránt.</p>
<p>A szív szó több mint ezerszer szerepel az alapművekben. Ez az egyszerű, ám jelentőségteljes szó gyakran az ember belső érzéseit fejezi ki. A szívünk – a vágyaink, érzelmeink, szándékaink, mozgatórugóink és hozzáállásunk összessége – határozza meg, hogy kik vagyunk és kivé válunk. Az Úr munkájának lényege a szívek megváltoztatása, odafordítása és megtisztítása az evangéliumi szövetségek és a papsági szertartások révén.</p>
<p>Nem kizárólag azért építünk szent templomokat vagy lépünk be az ajtajukon, hogy emlékezetes egyéni vagy családi élményben legyen részünk. A templomokban elnyert szövetségek és elvégzett szertartások elengedhetetlenek a szívünk megszenteléséhez, valamint Isten fiainak és leányainak végső felmagasztosulásához.</p>
<p>Elültetni a gyermekek szívébe az atyáknak – méghozzá Ábrahámnak, Izsáknak és Jákóbnak – tett ígéreteket, a gyermekek szívét a saját atyáik felé fordítani, valamint családtörténeti kutatást és helyettes általi templomi szertartásokat végezni – ezek olyan munkák, melyek a fátyol mindkét oldalán megáldják az embereket. Amint buzgón munkálkodunk ebben a szent munkában, engedelmeskedünk azon parancsolatoknak, hogy szeressük és szolgáljuk Istent és a felebarátainkat.[^13] Az ilyen önzetlen szolgálat segít nekünk abban, hogy igazán „Őt hallgassuk”[^14] és a Szabadítóhoz jöjjünk.[^15]</p>
<p>A legszentebb szövetségek és papsági szertartások csak a templomban, az Úr házában nyerhetőek el. Minden, amit a templomban tanulunk és teszünk, Jézus Krisztus isteni voltát és a Mennyei Atya nagyszerű boldogságtervében betöltött szerepét emeli ki.</p>
<p>Ezra Taft Benson elnök jellemezte azt a fontos mintát, amelyet a Megváltó arra használ, hogy „véghezvigye… az ember halhatatlanságát és örök életét”[^16]. Ezt mondta: „Az Úr belülről kifelé dolgozik. A világ kívülről befelé. A világ kiemelné az embereket a nyomornegyedekből. Krisztus a nyomornegyedet veszi ki az emberekből, akik aztán maguk mennek ki a nyomornegyedekből. A világ környezetük megváltoztatásával formálná az embereket. Krisztus az embereket változtatja meg, akik aztán megváltoztatják a környezetüket. A világ az emberi viselkedést formálná, Krisztus azonban az emberi természetet is meg tudja változtatni.”[^17]</p>
<p>A szövetségek és a papsági szertartások központi szerepet játszanak a lelki újjászületés és átformálódás szüntelen folyamatában; ezek azok az eszközök, melyek által az Úr mindnyájunkkal belülről kifelé munkálkodik. Az állhatatosan tiszteletben tartott, mindig emlékezetbe idézett, és „az élő Isten Lelkével… a szívnek hústábláira”[^18] írt szövetségek célt és bizonyosságot nyújtanak nekünk mind a halandóságban, mind az örökkévalóságban elnyerhető áldások felől. Az érdemesen elnyert és folyamatosan emlékezetben tartott szertartások megnyitják azokat a mennyei csatornákat, melyeken keresztül az életünkbe áramolhat az isteniség ereje.</p>
<p>Nem azért jövünk a templomba, hogy elbújjunk vagy elmeneküljünk a világ gonoszságai elől. Azért jövünk a templomba, hogy legyőzzük a gonosz világát. Amikor meghívjuk az életünkbe „az isteniség hatalm[át]”[^19] azáltal, hogy papsági szertartásokban részesülünk, valamint szent szövetségeket kötünk és tartunk meg, a sajátunkat felülmúló erővel áldatunk meg[^20] a halandóság kísértéseinek és kihívásainak legyőzéséhez, valamint azért, hogy jót tegyünk és jóvá váljunk.</p>
<p>Ezen adományozási korszak első templomát az Ohio állambeli Kirtlandben építették, és 1836. március 27-én szentelték fel.</p>
<p>Egy héttel a felszentelés után egy Joseph Smith prófétának szóló kinyilatkoztatásban az Úr kijelentette:</p>
<p>„[Ö]rvendjen népem egészének szíve, akik szívvel-lélekkel felépítették nevemnek ezt a házat. […]</p>
<p>Igen, ezrek és tízezrek szíve örvend majd nagyon a kiáradó áldások, valamint azon felruházás következtében, amellyel szolgáim e házban felruháztatnak.</p>
<p>És e ház hírneve elterjed idegen földekre; és ez a kezdete annak az áldásnak, amely népem fejére kiárad.”[^21]</p>
<p>Kérlek, szenteljetek figyelmet ennek a két kifejezésnek: „ezrek és tízezrek szíve örvend majd nagyon” és „e ház hírneve elterjed idegen földekre”. Lenyűgöző kijelentések voltak ezek 1836 áprilisában, amikor az egyháznak mindössze maroknyi tagja és egyetlen temploma volt.</p>
<p>Ma, 2020-ban, 168 működő templomunk van. Negyvenkilenc további templom áll építés alatt, illetve került már bejelentésre. Az Úr házai épülnek a „tenger szigetein”[^22], valamint olyan országokban és helyeken, amelyekről korábban többen is azt gondolták, hogy nem engedélyeznének templomot.</p>
<p>A felruházás szertartása jelenleg 88 nyelven kerül bemutatásra, és még sokkal több nyelven is elérhetővé válik, amint templomok épülnek Isten még több gyermeke megáldására. A következő 15 évben minden bizonnyal megduplázódik azon nyelvek száma, amelyen elérhetőek lesznek a templomi szertartások.</p>
<p>Az idén 18 templom első kapavágására és építésének megkezdésére kerül majd sor. Ezzel szemben az első 18 templom felépítése 150 évbe telt az egyház 1830-as megalapításától kezdve egészen 1980-ig, amikor is Spencer W. Kimball elnök felszentelte a Japán Tokió templomot.</p>
<p>Gondoljátok csak át a templomi munka felgyorsulását csupán Russell M. Nelson elnök élete folyamán. Amikor Nelson elnök 1924. szeptember 9-én megszületett, az egyháznak hat működő temploma volt.</p>
<p>Amikor 60 évvel később, 1984. április 7-én apostollá rendelték, 26 működő templom volt, azaz 60 év alatt hússzal nőtt a templomok száma.</p>
<p>Amikor Nelson elnököt az egyház elnökeként támogatták, 159 működő templom volt, azaz a Tizenkét Apostol Kvóruma tagjaként töltött 34 évnyi szolgálata során 133-mal nőtt a templomok száma.</p>
<p>Mióta 2018. január 14-én az egyház elnöke lett, Nelson elnök már 35 új templomot jelentett be.</p>
<p>A ma álló templomok 96 százalékát Nelson elnök élete során szentelték fel; 84 százalékukat az ő apostollá rendelése óta.</p>
<p>Az Úr visszaállított egyházának tagjaiként mindannyian csodálattal ámulunk az Ő munkájának folyamatosan növekvő sebességén az utolsó napokban. És még több templomunk lesz.</p>
<p>Brigham Young elnök így prófétált: „Ennek a munkának az elvégzésére nem egy, de több ezer templomra lesz szükség. Férfiak és nők ezrei és tízezrei fognak elmenni ezekbe a templomokba, hogy elvégezzék a szertartásokat mindazokért az emberekért, akik olyan régen éltek, amilyen messzire a múltban azt az Úr kinyilatkoztatja.”[^23]</p>
<p>Érthető módon minden egyes új templom bejelentése nagy öröm forrása, és okot ad arra, hogy hálát adjunk az Úrnak. Azonban elsődlegesen nem csupán a helyszínre vagy az épület szépségére kell összpontosítanunk, hanem azokra a szövetségekre és szertartásokra, amelyek megváltoztathatják a szívünket és elmélyíthetik a Szabadító iránti odaadásunkat.</p>
<p>Az alapvető kötelezettségek, amelyek az Úr visszaállított egyházának tagjaiként rajtunk nyugszanak, a következőek: (1) „Őt hallgassuk!”[^24], illetve szövetségek és szertartások által változtassuk meg a saját szívünket, valamint (2) örömmel teljesítsük be azt az Istentől kapott feladatunkat, hogy az egész emberi család számára biztosítsuk a templomi áldásokat a fátyol mindkét oldalán. Az Úr útmutatásával és segítségével valóban teljesítjük majd ezeket a szent kötelességeket.</p>
<p>Joseph Smith próféta kijelentette:</p>
<p>„Sion felépítése olyan ügy, amely minden korban érdekelte Isten népét; ez egy olyan téma, amelyről próféták, papok és királyok különös élvezettel beszéltek; örömteli várakozással néztek elébe annak a napnak, amelyben most élünk; és mennyei és örömteli várakozástól fűtve énekeltek, írtak és jövendöltek erről a napunkról; de anélkül haltak meg, hogy látták volna; …és ránk maradt az, hogy lássuk, részt vegyünk benne, és segítsük az utolsó napi dicsőség előrehaladását.”[^25]</p>
<p>„A mennyei papság egyesülni fog a földivel, hogy létrehozza azokat a nagyszerű célokat; …egy olyan munkáét, amelyet Isten és az angyalok elragadtatva fontolgattak az elmúlt nemzedékekben; amely feltüzelte az ősi pátriárkák és próféták lelkét; egy olyan munkáét, amelynek az a célja, hogy létrehozza a sötétség erőinek pusztulását, a föld megújulását, Isten dicsőségét és az emberi család szabadulását.”[^26]</p>
<p>Ünnepélyesen bizonyságot teszek arról, hogy az Atya és a Fiú megjelentek Joseph Smithnek, Illés pedig visszaállította a pecsételés felhatalmazását. A szent templomi szövetségek és szertartások megerősíthetnek minket, valamint megtisztíthatják a szívünket, miközben „Őt hallgatjuk”[^27], illetve elnyerjük az isteniség hatalmát az életünkben. Arról is tanúságot teszek, hogy ez az utolsó napi munka el fogja pusztítani a sötétség hatalmait, és elhozza az emberi család szabadulását. Ezekről az igazságokról teszek örömteli bizonyságot az Úr Jézus Krisztus szent nevében, ámen.</p>
        </section>
    </body>
</html>