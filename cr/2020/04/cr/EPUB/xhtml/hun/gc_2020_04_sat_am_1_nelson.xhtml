<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
    <head>
        <meta charset="utf-8" />
        <title>Nyitóüzenet</title>
    </head>
    <body>
        <section class="chapter" title="Nyitóüzenet" epub:type="chapter">
            <h1>Russell M. Nelson elnök <br />Nyitóüzenet</h1>
<p>Szeretett testvéreim! Miközben köszöntünk benneteket Az Utolsó Napi Szentek Jézus Krisztus Egyháza eme történelmi jelentőségű 2020. áprilisi általános konferenciáján, az általatok is ismert okokból üres nézőtér előtt állok.</p>
<p>Amikor a 2019. októberi általános konferencián azt ígértem nektek, miszerint ez az áprilisi konferencia emlékezetes és felejthetetlen lesz, vajmi kevéssé sejtettem, hogy a kevesebb mint 10 főnyi szemmel látható gyülekezet előtti felszólalás teszi majd ennyire emlékezetessé és felejthetetlenné ezt a konferenciát a számomra! Azonban a tudat, hogy elektronikus közvetítés útján részt vesztek, valamint a kórus gyönyörű előadásában imént felcsendült It Is Well with My Soul [Minden jól van a lelkemmel] című himnusz átható vigaszt nyújt az én lelkemnek.</p>
<p>Mint tudjátok, ezen az általános konferencián szigorú korlátozás van érvényben a résztvevőket illetően, mivel az erőfeszítéseink részeként szeretnénk jó világpolgárok lenni és minden tőlünk telhetőt megtenni a COVID-19 terjedésének korlátozására. Ez a vírus nagymértékben kihat az egész világra. Átalakította az egyházi gyűléseinket, a misszionáriusi szolgálatot és egy időre a templomi munkát is.</p>
<p>Noha a mai korlátozások egy gyorsan terjedő vírushoz kapcsolódnak, az élet személyes megpróbáltatásai messze túlmutatnak ezen a járványon. A jövő próbatételeit előidézheti egy baleset, egy természeti katasztrófa vagy egy váratlan egyéni szívfájdalom.</p>
<p>Hogyan tudunk elviselni ilyen megpróbáltatásokat? Az Úr azt mondta nekünk, hogy „ha fel vagytok készülve, akkor nem fogtok félni”[^1]. Természetesen megtehetjük, hogy saját élelmiszer-, víz- és anyagi tartalékokat képezzünk. Ám ugyanilyen elengedhetetlen a személyes lelki raktárunk feltöltése is hittel, igazsággal és bizonysággal.</p>
<p>Életünk legfőbb törekvése az, hogy felkészüljünk a Teremtőnkkel való találkozásra. Ezt oly módon tesszük, hogy mindennap törekszünk egyre hasonlóbbá válni Szabadítónkhoz, Jézus Krisztushoz.[^2] Ezt pedig úgy tesszük, hogy naponta bűnbánatot tartunk és részesülünk az Ő megtisztító, meggyógyító és megerősítő hatalmából. Akkor pedig képesek leszünk tartós békességet és örömöt érezni még a viharos időkben is. Pontosan emiatt kéri tőlünk az Úr, hogy álljunk szent helyeken és ne mozduljunk el.[^3]</p>
<p>Az idei évben ünnepeljük a 200. évfordulóját a világtörténelem egyik legjelentősebb eseményének – nevezetesen annak, hogy az Atyaisten és Szeretett Fia, Jézus Krisztus megjelentek Joseph Smithnek. E páratlan látomás során az Atyaisten rámutatott Jézus Krisztusra és így szólt: „Ez az én Szeretett Fiam. Őt hallgasd!”[^4]</p>
<p>Ez a Josephnek adott felszólítás mindannyiunkhoz szól. Minden lehetséges módon igyekeznünk kell meghallani Jézus Krisztust, aki a Szentlélek hatalma és szolgálattétele által szól hozzánk.</p>
<p>A mostani és minden általános konferencia célja az, hogy segítsen nekünk meghallani Őt. Imádkozunk, és titeket is imára kérünk, hogy az Úr Lelke oly gazdag bőséggel legyen velünk, hogy meghallhassátok azokat az üzeneteket, melyeket a Szabadító kimondottan nektek szán – a lelketeknek békességet hozó üzeneteket. Az összetört szíveteket begyógyító üzeneteket. Az elméteket megvilágosító üzeneteket. Olyan üzeneteket, amelyek segíteni fognak nektek tudni, hogy mit tegyetek, amint zavaros és megpróbáltatásokkal teli időkben haladtok előre.</p>
<p>Imádkozunk azért, hogy ez a konferencia emlékezetes és felejthetetlen legyen a hallott üzeneteknek, az egyedülálló bejelentéseknek és mindazon élményeknek köszönhetően, melyek átélésére felkérünk titeket.</p>
<p>Például a vasárnap délelőtti ülés végén világméretű ünnepélyes gyülekezetre kerül majd sor, amikor is vezetni foglak benneteket a szent hozsánnakiáltásban. Imádkozunk azért, hogy ez kiemelkedő lelki élmény legyen számotokra, amint ezen az egyedi módon dicsőítve Őket világszerte egységesen kifejezésre juttatjuk mély hálánkat az Atyaisten és Szeretett Fia iránt.</p>
<p>Ehhez a szent élményhez tiszta fehér zsebkendőt használunk. De ha nincs ilyenetek, akkor egyszerűen csak integessetek a kezetekkel. A hozsánnakiáltás végeztével a gyülekezet a kórussal együtt elénekli majd az Isten Szent Lelke című himnuszt[^5].</p>
<p>Drága fivéreim és nővéreim! Ez a konferencia fenséges lesz. Rendkívüli lesz ez az év, amikor fokozottan összpontosítunk a Szabadítóra és az Ő visszaállított evangéliumára. E történelmi konferencia legfontosabb maradandó hatása a szívünk változása lesz majd, amint megkezdjük egész életen át tartó törekvésünket arra, hogy meghalljuk Őt.</p>
<p>Köszöntünk benneteket a 2020. áprilisi általános konferencián! Tudom, hogy Isten, a mi Mennyei Atyánk és az Ő Fia, Jézus Krisztus törődik velünk. Végig velünk lesznek e két csodás nap eseményein, miközben mi igyekszünk közelebb kerülni Hozzájuk és tisztelni Őket. Jézus Krisztus szent nevében, ámen.</p>
        </section>
    </body>
</html>