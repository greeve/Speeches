<?xml version="1.0" encoding="utf-8"?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
    <head>
        <meta charset="utf-8" />
        <title>„Jer, kövess engem”</title>
    </head>
    <body>
        <section class="chapter" title="„Jer, kövess engem”" epub:type="chapter">
            <h1>Russell M. Nelson elnök <br />„Jer, kövess engem”</h1>
<p>Szeretett fivéreim és nővéreim! Öröm számunkra – feleségem, Wendy és jómagam számára –, hogy itt lehetünk veletek ezen a sabbat délelőttön. Sok minden történt a legutóbbi általános konferenciánk óta. Új templomok kerültek felszentelésre a chilei Concepciónban, a kolumbiai Barranquillában és az olaszországi Rómában. A Lélek bőséges kiáradását tapasztaltuk meg e szent események alkalmával.</p>
<p>Gratulálok mindazoknak a nőknek (és férfiaknak), akik nemrég kiolvasták a Mormon könyvét, és örömre, valamint rejtett kincsekre leltek. Lelkesítően hatnak rám azoknak a csodáknak a történetei, amelyekben részesültek.</p>
<p>Ámulva nézem azokat a 11 éves fiatal férfiakat, akik most már diakónusokként arra érdemesen kiosztják az úrvacsorát minden vasárnap. Elmennek a templomba mindazokkal a 11 éves fiatal nőkkel együtt, akik mostanra buzgón tanulnak és szolgálnak a Méhkas osztályokban. A fiatal férfiak és a fiatal nők is világosan és meggyőződéssel prédikálják az evangélium igazságait.</p>
<p>Együtt örvendezek azokkal a gyermekekkel és fiatalokkal, akik segítenek tanítani az evangéliumot az otthonukban, miközben a szüleikkel közösen követik az otthonközpontú, egyház által támogatott tananyagot.</p>
<p>Ezt a fényképet kaptuk a négyéves Blake-ről, aki egy szombat reggel kezébe vett egy egyházi könyvet, és így kiáltott fel: „Táplálnom kell a lelkemet!”</p>
<p>Blake, nagyon örülünk neked és mindazoknak, akik a lelkük táplálása mellett döntenek azzal, hogy lakmároznak Jézus Krisztus visszaállított evangéliumának igazságain! Emellett örömmel tölt el bennünket annak tudata, hogy sokan a templomban hódolva és szolgálva fogadják be életükbe Isten hatalmát.</p>
<p>Mint azt sokan tudjátok, családunkat három hónapja fájó veszteség érte, amikor a lányunk, Wendy, eltávozott ebből a halandó életből. A rákkal vívott küzdelme végső napjaiban abban az áldásban volt részem, hogy lehetőséget kaptam az apa-lánya búcsúbeszélgetésünkre.</p>
<p>A kezét fogva elmondtam neki, mennyire szeretem, és milyen hálás vagyok azért, hogy az édesapja lehetek. Azt mondtam: „A templomban kötöttél házasságot és hűen betartottad a szövetségeidet. A férjeddel hét gyermeknek adtatok otthont, és úgy neveltétek fel őket, hogy Jézus Krisztus elkötelezett tanítványai, bátor egyháztagok és a köz javát szolgáló polgárok lettek. Ők pedig ugyanilyen jellemvonású házastársakat választottak maguknak. Az édesapád nagyon, nagyon büszke rád. Oly sok örömöt szereztél nekem!”</p>
<p>Ő csendben így felelt: „Köszönöm, apu!”</p>
<p>Gyengéd, könnyes pillanat volt ez számunkra. Életének 67 éve alatt együtt dolgoztunk, együtt énekeltünk és gyakran együtt síeltünk. Ezen az estén azonban olyan dolgokról beszélgettünk, amelyek a leginkább számítanak: szövetségekről, szertartásokról, engedelmességről, hitről, családról, hűségről, szeretetről és örök életről.</p>
<p>Nagyon hiányzik a lányunk, ám Jézus Krisztus visszaállított evangéliumának köszönhetően nem aggódunk miatta. Ha továbbra is betartjuk az Istennel kötött szövetségeinket, joggal remélhetjük, hogy újra vele leszünk majd. Addig pedig mi itt szolgájuk az Urat, ő pedig ott – a paradicsomban.<sup id="fnref:1"><a class="footnote-ref" href="#fn:1" rel="footnote">1</a></sup></p>
<p>Tulajdonképpen a feleségem és én idén már jártunk a paradicsomban – vagyis Kalifornia állam Paradise nevű városában. Úgy jött ki a lépés, hogy az oda tervezett látogatásunkra alig 40 órával azt követően került sor, hogy a lányunk eltávozott ebből a világból. A Chico Kalifornia Cövek szentjei megerősítettek minket, valamint a velünk lévő Kevin W. Pearson eldert és a feleségét, June-t. Szemtanúi lehettünk e szentek nagyszerű hitének és szolgálattételének, valamint a Kalifornia történelmének legpusztítóbb futótüze miatt elszenvedett hatalmas veszteségeik közepette is előforduló csodáknak.</p>
<p>Ottlétünk során hosszan beszélgettünk egy John nevű fiatal rendőrtiszttel, aki az elsők között reagáló bátor emberek között volt. Felidézte, milyen sűrű sötétség szállt le Paradise városára 2018. november 8-án, amikor a lángok és a parázs átsöpörtek rajta, veszedelemként emésztve fel az ingatlanokat és az ingóságokat, mindössze hamut és kopár téglakéményeket hagyva maguk után.</p>
<p>John 15 órán keresztül járta autójával a parázs fenyegetően hulló dárdáival tarkított áthatolhatatlan sötétséget, és segített egyik embernek a másik után, egyik családnak a másik után biztonságba jutni – mindezt a saját élete kockáztatásával. A kimerítő próbatétel közepette Johnt azonban leginkább ez a szörnyű kérdés emésztette fel: „Hol van az én családom?” A gyötrelem hosszú, rémisztő óráit követően végül megtudta, hogy biztonságban kimenekítették őket.</p>
<p>A családjáért aggódó John története arra késztetett, hogy azokhoz szóljak ma közöttetek, akik halandó életük végéhez közeledve esetleg ezt kérdezik: „Hol van az én családom?” Azon az eljövendő napon, amikor halandó próbatételetek végéhez érve beléptek a lélekvilágba, ezzel a szívbe markoló kérdéssel fogtok ti is szembesülni: „Hol van az én családom?”</p>
<p>Jézus Krisztus megtanítja nekünk az örök otthonunkba visszavezető utat. Mindannyiunknál jobban átlátja Mennyei Atyánk örök fejlődésre vonatkozó tervét. Végül is Ő az egésznek a szegletköve. Ő a mi Megváltónk, Gyógyítónk és Szabadítónk.</p>
<p>Amióta csak Ádám és Éva kiűzettek az Éden kertjéből, Jézus, a Krisztus mindig is a karját nyújtotta, hogy segítsen mindazoknak, akik az Ő követése mellett döntenek. A szentírások többször is feljegyzik, hogy mindenféle emberek mindenféle bűnei ellenére az Ő karja még mindig ki van nyújtva felénk.<sup id="fnref:2"><a class="footnote-ref" href="#fn:2" rel="footnote">2</a></sup></p>
<p>Mindannyiunk lelke természetes módon arra vágyik, hogy a családi szeretet örökké tartson. A szerelmes dalok abba a tévképzetbe ringatnak, hogy az örökkévaló együttléthez csupán szeretetre van szükség. Némelyek pedig tévesen úgy gondolják, hogy Jézus Krisztus feltámadásának ígérete szerint a halál után minden ember a szeretteivel lesz.</p>
<p>Valójában a Szabadító maga tökéletesen egyértelművé tette, hogy bár a feltámadása révén minden valaha élt ember valóban feltámad és örökké él majd,<sup id="fnref:3"><a class="footnote-ref" href="#fn:3" rel="footnote">3</a></sup> ennél sokkal többre van szükség ahhoz, hogy részesüljünk a felmagasztosulás fenséges kiváltságában. A szabadulás egyéni ügy, a felmagasztosulás azonban családi ügy.</p>
<p>Figyeljétek meg, mit mondott az Úr Jézus Krisztus az Ő prófétájának: „Minden olyan szövetség, szerződés, kötelék, kötelezettség, eskü, fogadalom, cselekedet, kapcsolat, társulás vagy igény, amit nem az ígéret Szent Lelke alkotott, kötött és pecsételt meg…, eredmény, érték és erő nélkül való a halottak feltámadásakor és azt követően; mert minden olyan szerződés, amely nem evégre köttetett, véget ér akkor, amikor meghal az ember.”<sup id="fnref:4"><a class="footnote-ref" href="#fn:4" rel="footnote">4</a></sup></p>
<p>Mire is van tehát szükség ahhoz, hogy egy család örökre felmagasztosuljon? Ezt a kiváltságot azzal érdemeljük ki, ha szövetségeket kötünk Istennel, betartjuk ezeket a szövetségeket, és részesülünk az elengedhetetlen szertartásokban.</p>
<p>Ez már az idők kezdete óta így van. Ádám és Éva, Noé és a felesége, Ábrahám és Sára, Lehi és Sária, valamint Jézus Krisztus összes többi odaadó tanítványa – a világ megteremtése óta – ugyanazokat a szövetségeket kötötte meg Istennel. Ugyanazokban a szertartásokban részesültek, amelyeket mi az Úr visszaállított egyházának tagjaiként kötünk: a kereszteléskor és a templomban kapott szövetségeket.</p>
<p>A Szabadító mindenkit hív, hogy kövessék Őt a keresztelés vizébe, majd idővel kössenek további szövetségeket Istennel a templomban, nyerjék el ezeket az elengedhetetlen szertartásokat és legyenek hűek azokhoz. Mindezekre szükség van, ha azt akarjuk, hogy a családunkkal és Istennel örökre felmagasztosuljunk.</p>
<p>Gyötrelemmel tölti el a szívemet az, hogy sokan azok közül, akiket szeretek, akiket becsülök és akiket tisztelek, nemet mondanak az Ő felkérésére. Figyelmen kívül hagyják Jézus Krisztus esedező hívását: „[J]er, kövess engem”<sup id="fnref:5"><a class="footnote-ref" href="#fn:5" rel="footnote">5</a></sup>!</p>
<p>Megértem, hogy miért fakad könnyekre Isten.<sup id="fnref:6"><a class="footnote-ref" href="#fn:6" rel="footnote">6</a></sup> Én is megkönnyezem ezeket a barátokat és rokonokat; e csodálatos férfiakat és nőket, akik a családjuknak és a közügyeknek szentelik magukat; akik nagylelkűen adnak az idejükből, az energiájukból és a forrásaikból; akik erőfeszítéseik által jobbá teszik a világot. Ők azonban úgy döntöttek, hogy nem kötnek szövetségeket Istennel. Nem részesültek azokban a szertartásokban, amelyek felmagasztalnák őket a családjukkal együtt és örökre egymáshoz kötnék őket.<sup id="fnref:7"><a class="footnote-ref" href="#fn:7" rel="footnote">7</a></sup></p>
<p>Bárcsak elbeszélgethetnék velük és felkérhetném őket, hogy komolyan vegyék fontolóra az Úr feljogosító törvényeit! Belegondoltam, mit is mondhatnék, hogy érezzék, mennyire szereti őket a Szabadító; tudják, mennyire szeretem őket én; és felismerjék, hogy a szövetségeket betartó nők és férfiak mi módon nyerhetik el „az öröm teljességét”<sup id="fnref:8"><a class="footnote-ref" href="#fn:8" rel="footnote">8</a></sup>.</p>
<p>Meg kell érteniük, hogy bár van hely számukra a túlvilágon – olyan csodálatos férfiak és nők mellett, akik szintén úgy döntöttek, hogy nem kötnek szövetségeket Istennel –, ez nem az a hely, ahol a családok újra együtt lesznek és részük lesz az örök élet és fejlődés kiváltságában. Ez nem az a királyság, ahol megtapasztalják az öröm teljességét – a soha véget nem érő gyarapodást és boldogságot.<sup id="fnref:9"><a class="footnote-ref" href="#fn:9" rel="footnote">9</a></sup> Ezek a legfőbb áldások csak úgy nyerhetőek el, ha a felmagasztalt celesztiális birodalomban élünk Istennel, a mi Örökkévaló Atyánkkal; az Ő Fiával, Jézus Krisztussal; valamint csodálatos, érdemes és arra jogosulttá vált családtagjainkkal.</p>
<p>Ettől elzárkózó barátaimnak azt mondanám:</p>
<p>„Ebben az életben soha semmiben nem elégedtetek meg a másodrangúval. Ha azonban nem fogadjátok be teljes mértékben Jézus Krisztus visszaállított evangéliumát, azzal úgy döntötök, hogy megelégedtek valami másodrangúval.</p>
<p>A Szabadító azt mondta: »Az én Atyámnak házában sok lakóhely van«<sup id="fnref:10"><a class="footnote-ref" href="#fn:10" rel="footnote">10</a></sup>. Ha azonban úgy döntötök, hogy nem köttök szövetségeket Istennel, akkor azzal a legroskatagabb tető alá rendezkedtek be az egész örökkévalóság idejére.”</p>
<p>Elzárkózó barátaimhoz így esedeznék még:</p>
<p>„Öntsétek ki a szíveteket Istennek! Kérdezzétek meg Tőle, hogy igazak-e ezek a dolgok! Szakítsatok időt a szavai tanulmányozására – valódi tanulmányozására! Ha valóban szeretitek a családotokat, és arra vágytok, hogy az örökkévalóságon át velük együtt felmagasztaltassatok, akkor fizessétek meg most az árát – komoly tanulmányozással és buzgó imával – annak, hogy megismerjétek ezeket az örökkévaló igazságokat, majd pedig hogy ezek szerint éljetek!</p>
<p>Ha még abban sem vagytok biztosak, hogy hisztek-e Istenben, akkor kezdjétek azzal! Lássátok be, hogy ha valakinek nincs semmi tapasztalata Istennel, akkor kétségbe vonhatja a létezését. Hozzátok hát magatokat olyan helyzetbe, hogy elkezdhessetek tapasztalatokra szert tenni Ővele! Alázkodjatok meg! Imádkozzatok azért, hogy legyen szemetek észrevenni Isten kezét az életetekben és a titeket körülvevő világban! Kérjétek Őt, hogy mondja meg nektek, ott van-e valójában – hogy ismer-e benneteket! Kérdezzétek meg Tőle, hogyan érez irántatok! Azután pedig figyeljetek!”</p>
<p>Volt egy kedves barátom, aki korlátozott tapasztalatokkal rendelkezett Istent illetően, azonban vágyott rá, hogy egyszer elhunyt feleségével lehessen. Megkért hát, hogy segítsek neki. Bátorítottam a misszionáriusainkkal való találkozásra, hogy megértse Krisztus tanát, és megismerje az evangéliumi szövetségeket, szertartásokat és áldásokat.</p>
<p>Így is tett. Azonban úgy érezte, hogy az általuk javasolt út túl sok változtatást kívánna tőle az életében. Azt mondta: „Ezek a parancsolatok és szövetségek egyszerűen túl nehezek számomra. Képtelen lennék a tizedfizetésre is, és nincs időm szolgálni az egyházban.” Azután ezt kérte tőlem: „Miután meghalok, végezd el, kérlek, a feleségemért és értem az ahhoz szükséges templomi munkát, hogy újra együtt lehessünk.”</p>
<p>Szerencsére nem én vagyok ennek az embernek a bírája. De kételkedem a helyettes általi templomi munka hatékonyságában olyan valakiért, akinek lehetősége volt rá, hogy megkeresztelkedjen ebben az életben – hogy elrendeljék a papságba és templomi áldásokban részesüljön itt a halandóságban –, de tudatosan úgy döntött, hogy nem lép rá erre az útra.</p>
<p>Drága fivéreim és nővéreim! Jézus Krisztus hív minket, hogy lépjünk rá a Mennyei Szüleinkhez hazavezető szövetség ösvényére, és legyünk azokkal, akiket szeretünk. Így hív minket: „Jer, kövess engem!”</p>
<p>Most pedig az Ő egyházának elnökeként hozzátok esedezem, akik eltávolodtatok az egyháztól, vagy akik még nem igazán igyekeztetek megtudni azt, hogy a Szabadító egyháza visszaállíttatott. Végezzétek el az ahhoz szükséges lelki munkát, hogy erről saját magatok meggyőződjetek, és kérlek, tegyétek ezt most! Kezdünk kifutni az időből.</p>
<p>Bizonyságomat teszem arról, hogy Isten él! Jézus a Krisztus. Az Ő egyháza és evangéliumának teljessége visszaállíttatott, hogy itt és ezután is örömmel áldja meg az életünket. Erről teszek bizonyságot Jézus Krisztus nevében, ámen.</p>
<div class="footnote">
<hr />
<ol>
<li id="fn:1">
<p>Lásd Alma 40:12–14.&#160;<a class="footnote-backref" href="#fnref:1" rev="footnote" title="Jump back to footnote 1 in the text">&#8617;</a></p>
</li>
<li id="fn:2">
<p>Lásd Jeremiás 27:5; Máté 23:37; Lukács 13:34; Alma 5:33; 3 Nefi 9:14.&#160;<a class="footnote-backref" href="#fnref:2" rev="footnote" title="Jump back to footnote 2 in the text">&#8617;</a></p>
</li>
<li id="fn:3">
<p>Krisztusnak a halál feletti győzelme miatt mindenkinek része lesz a feltámadásban (lásd Alma 11:41–45; 40; Tan és szövetségek 76; Mózes 7:62).&#160;<a class="footnote-backref" href="#fnref:3" rev="footnote" title="Jump back to footnote 3 in the text">&#8617;</a></p>
</li>
<li id="fn:4">
<p>Tan és szövetségek 132:7.&#160;<a class="footnote-backref" href="#fnref:4" rev="footnote" title="Jump back to footnote 4 in the text">&#8617;</a></p>
</li>
<li id="fn:5">
<p>Lukács 18:22.&#160;<a class="footnote-backref" href="#fnref:5" rev="footnote" title="Jump back to footnote 5 in the text">&#8617;</a></p>
</li>
<li id="fn:6">
<p>Lásd János 11:35; Mózes 7:28–29.&#160;<a class="footnote-backref" href="#fnref:6" rev="footnote" title="Jump back to footnote 6 in the text">&#8617;</a></p>
</li>
<li id="fn:7">
<p>Lásd Tan és szövetségek 76:50–70.&#160;<a class="footnote-backref" href="#fnref:7" rev="footnote" title="Jump back to footnote 7 in the text">&#8617;</a></p>
</li>
<li id="fn:8">
<p>Tan és szövetségek 138:17.&#160;<a class="footnote-backref" href="#fnref:8" rev="footnote" title="Jump back to footnote 8 in the text">&#8617;</a></p>
</li>
<li id="fn:9">
<p>Lásd Móziás 2:41; Alma 28:12.&#160;<a class="footnote-backref" href="#fnref:9" rev="footnote" title="Jump back to footnote 9 in the text">&#8617;</a></p>
</li>
<li id="fn:10">
<p>János 14:2.&#160;<a class="footnote-backref" href="#fnref:10" rev="footnote" title="Jump back to footnote 10 in the text">&#8617;</a></p>
</li>
</ol>
</div>
        </section>
    </body>
</html>